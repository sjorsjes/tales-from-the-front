---
tags: nav
navtitle: over ons
navorder: 2
visual: FAKE_contact
layout: content
---

We dachten eigenlijk dat er dicht bij onze woonplaats maar weinig was gevochten in vergelijking met bijvoorbeeld Overloon en Nijmegen. Maar na het lezen van vele boeken over de verschillende strijdlocaties in Noord-Brabant moesten we ons beeld bijstellen. We kwamen er achter dat er zware gevechten hadden plaatsgevonden met veel (burger)slachtoffers. Daarom besloten we ons te specialiseren in de gevechten die in het zuiden van Nederland hebben plaatsgevonden. Zowel de geallieerde als de Duitse zijde hebben we gedetailleerd onderzocht en zijn tot een uitgebreid aanbod van Battlefield Tours gekomen. Maar het aanbod van tours breidt zich nog steeds uit.

## Dré Nagtegaal
Door de interesse in de Tweede Wereldoorlog bezocht ik ook de omgeving van Oosterbeek en het museum. Bij het eerste bezoek aan de omgeving zag ik alleen maar sporen van schuttersputjes, monumenten en het Airborne Museum. Ik kreeg wat oppervlakkige indrukken en heb zoals veel toeristen doen, Oosterbeek even 'aangetikt'. Maar toen ik voor de tweede maal in Oosterbeek was kocht ik in de plaatselijke boekenwinkel wat boeken over de verschillende eenheden die hier gestreden hadden. Mijn belangstelling werd dieper, ik wilde steeds meer weten wat er zich in Oosterbeek had afgespeeld. Ik ging onderzoeken waar de linies lagen, waar de Duitsers vandaan kwamen, waar de gevechten geleverd werden, hoe het leven en het lijden van de soldaten was, welke plannen er gesmeed werden. Daarna begon elke heuvel, schuttersput en heide een verhaal te vertellen dat mij aangreep. Ik wilde ook meer weten over andere veldslagen die in Nederland hadden plaatsgevonden en kwam er zo achter dat er meer was dan alleen Market Garden. Mijn opgedane kennis wilde ik graag delen en ik kreeg die kans als actief dienend militair door het houden van Battlefield Tours aan jonge onderofficieren en parate militairen in het kader van vorming en lezingen te houden aan het 'Land Training Centre' te Amersfoort. Ik vond dit zo leuk om te doen en de respons was zo goed dat ik heb besloten om dit ook in de burgermaatschappij te doen samen met Richard. Als actief dienend militair en veteraan vind ik het een voorrecht om te vertellen over veldslagen en zo de herrinnering levend te houden. Mijn ervaringen gebruik ik in de Battlefield Tour zodat u ook kunt ontdekken waar toen een soldaat in het gevecht zijn opstelling zou zoeken.

Sinds een paar jaar heb ik ook veel interesse in de Eerste Wereldoorlog en bezoek regelmatig de omgeving van Ieper en Noord Frankrijk. Zo hoop ik mettertijd ook daar Battlefield Tours te houden.

## Richard Brouwer
Ik ben sinds ik militair ben geïnteresseerd in militaire historie, niet alleen maar de Tweede Wereldoorlog maar ook veldslagen in de Middeleeuwen. Veel lessen voor de huidige generatie kunnen daar van geleerd worden. Vooral de gevechten in combinatie met het terrein hebben mijn grote aandacht zeker als dit nog zichtbaar is in de huidige omgeving. Ook de kleine details waarom een slag of gevecht gelopen is zoals wij kunnen lezen in de boeken en archieven, vind ik van grote waarde. Vaak was een actie van een individu van doorslaggevend belang voor de afloop en waar mogelijk zal ik hier aandacht aan besteden met ooggetuigenverslagen. Het is inmiddels van een kleine hobby uitgelopen tot een heel groot tijdverdrijf. Al jaren doe ik serieus onderzoek en schrijf een boek over een Duitse militaire eenheid in het laatste jaar van de tweede wereldoorlog aan het west- en oostfront. Ook heb ik inmiddels al aan twee boeken over Operatie Market Garden mogen bijdragen en heb voor mijn werk diverse malen de jongere generatie militairen mogen rondleiden over de voormalige slagvelden.